– Szóval ez lenne a híres-neves Des”s”ert bolygó – mormogta magában LyRs, ahogy mechanikus lábaival megtette az első lépést a számára vadidegen planétán.

Mint minden, a robot számára ismeretlen helyen, LyRs itt is felmérte a terepet csúcstechnológiás érzékelőivel. Mind szenzorai szerint, mind saját „bőrén” tapasztalta, hogy a gravitáció szülőbolygójáéhoz hasonló. Ahogy haladt előre, az is tiszta lett számára, hogy a bolygón csakis a sivatagos, száraz éghajlat lelhető fel, az égen a kegyetlenül tűző Nappal.

Már-már arra a következtetésre jutott, hogy a meleg miatt az élet nem igazán telepedett meg, hiába adott az éltető levegő. Tápanyagokból mikroszemcse méretű akadt csak, folyadékból szintúgy.

Kevésen múlott, hogy a robot aktiválja rakétáit, másik bolygón kutatva az életet, mikor is fémlába beakadt egy vaskos csapóajtóba. A robot meglepetten kezdte cibálni, azonban a vastag fém nem kívánt megmozdulni.

LyRs milliméter pontos lézerének azonban ez sem okozott gondot. Becélozta az acélozott anyagot, majd egy laza mozdulattal akkora lyukat égetett bele, amekkorán bőven át tudott bújni.

Amit pedig odabent talált, zavart okozott áramköreiben.

Élet.

Odabent ugyanis, LyRs legnagyobb meglepetésére az élet egy elég elcsúfult formájával nézett szembe. 

Mivel kint az égető hőség miatt érző lény nem volt képes megmaradni, így az idők során a Des”s”ert bolygó lakosai a vastag homokréteg alatti, kiterjedt barlangrendszerek járataiba húzódtak vissza. Csakhogy, mivel odabent legfőképp a teljes homály és sötétség uralkodott, kénytelenek voltak alkalmazkodni hozzá: eleve furcsa külsejük egy földi vakondéhoz hasonló kinézetet öltött. Szemeik alkalmazkodtak a sötéthez, érzékszerveik kiélesedtek. Legfőképp szaglásukra, tapintásukra hagyatkoztak, meg a tudatra, amelyben a járatok szinte térképpé olvadtak össze a fejükben. Álmukban is eltaláltak egyik pontból a másikba.

– Régen járt itt más faj az én fajtámon kívül – szólalt meg a csodálkozó LyRs mellett egy reszelős, öreges hang.

A robot kissé megriadva pillantott le a vakondszerű lényre. Fele akkora volt, mint egy ember, hanghasználata is kissé eltért. – A Földről sajnos nem is fog senki egyhamar.

A vakondszerű lény vastag szemöldöke egybeszaladt. – Ezt hogy érted, drága barátom? Amikor legutoljára, 2040-ben idelátogattak az ottaniak, még minden rendben volt. Leszámítva a globális felmelegedést persze.

LyRs bánatosan felsóhajtott szeretett bolygója emlékére. Az áramkörei sajogtak az égető űrtől, amit megalkotói hagytak maguk után.

Mielőtt azonban a robot beavathatta volna a bölcs, idős lényt, apró mancsok szorgos toporgására lett figyelmes éles hallószenzoraival. Iránytűjével be is lőtte a forrás lehetséges irányát, előkészülve bárminemű harcra.

Első körben egy támadást kellette elhárítania. A barátságos, idős lény fajtársai voltak, vicsorogva és sziszegve landoltak a poros földön LyRs mellett. Hála a robot pontos érzékelőinek, könnyen kikerülte a rá mért ütéseket.

Az idős öreg meglepettsége dühvé alakult át. – Mi a fészkes fenéért támadtatok rá a vendégünkre, Látnokondok?

– Ismeretlen volt a szaga, Mester – felelte az egyikük.

LyRs elraktározta magában a fajmegnevezést.

– És ez egyértelmű okot ad arra, hogy ész nélkül lerohanjátok? – morogta a bölcs, továbbra is dühödten.

A fiatalabb látnokondok összehúzták magukat szégyenükben.

– Elnézést, Mester – szabadkozott egy másik. – Reggel betörtek a raktárba és elloptak 1-2 dolgot. Idegen szagokat találtunk és nem akartunk kockáztatni még egy betörést.

Az öreg mintha megenyhült volna a magyarázat hallatán. – Miket loptak el?

– Leginkább a víz és élelemkészletünket apasztották meg – jelentette ki baljósan a fiatal, mancsait tördelve. – Sürgősen vissza kell szereznünk őket, mert jön a még melegebb időszak. Az alatt nem fogunk tudni raktározni. Viszont külön csapatokat kell kiküldeni a vízért és az élelemért is, mert mindegyik nagyon sérülékeny tartályban van.

– Én tudok segíteni, ha kellene egy segítő kéz – szólt közbe LyRs, az öreg legnagyobb örömére.

– Ezer hála és köszönet, fiatalember – egy egész Atlasz-hegységnyi gond gördült le a szívéről. – Melyik csapatban szeretnél lenni? Az élelemkutatók vagy a vízkutatók csapatában? Az élelemkutatók az egyes csapat, a vízkutatók a kettes csapat lesz.
