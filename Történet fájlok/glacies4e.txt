– Így is, úgy is eléggé átfagyott már minden fémes tagom. Sok vesztenivalóm nem származhat ebből – jelentette ki LyRs.

Előkereste beépített szerszámai közül a titánötvözetes ásót, ami, köszönhetően fagyálló bevonatának úgy mélyedt bele az aprócska hószemcsék rengetegébe, mint kés a puha margarinba. Csupán pár mozdulatba telett és a kupacba rendeződött, hideg szemcsék máris szétterítve hevertek a lába előtt... a kupac közepén egy gyanúsan a keresettre hasonlító ékkővel.

– Ezaz! Megvagy, te zsivány! – ujjongott a robot. Diadalittasan hamar biztonságba is helyezte a felbecsülhetetlen fontossággal bíró drágakövet belső, párnázott tárolójában, szorosan bezárva rá az ajtaját. 

Mérhetetlen boldogsággal mechanikus szívében indult neki a visszaútnak a robot, amelyet ráadásul gyorsabban is meg tudott tenni, köszönhetően a beépített térképkészítő egységének. Pikk-pakk visszaért az iglutengerbe, ahol már izgatottan várta nemcsak a megismert odomár család, hanem egy egész kolóniányi a fajból: középen egy díszesebb ruhába bújtatott, a fején csontkoronát viselő hím egyeddel.

Ő volt Dederik király, állapított meg LyRs a gondolataiban, megingathatatlan biztossággal.

A robot ezzel a tudattal tiszteletteljesen meghajolt, ahogy azt készítői beleprogramozták illemszabályába, fejét is lefordítva egy pillanat erejéig. Kivette tárolójából az ékkövet, vigyázva átnyújtva a vezetőnek.

Az uralkodó hím átvette a drágakövet, köszönetteljes főhajtással kísérve mozdulatát. – Értesültem önzetlen jóakaratodról, földi barátom. Ahogy látom, be is tartottad szavad, hamar előkerítve a becses ékkövünket, ami megvéd minket a kegyetlen jégvihartól. Mivel hálálhatom meg ezt a nemes tettet?

LyRs elmosolyodott. Nem kellett neki se étel, se ital, mint az élőlényeknek. Otthona nem volt, hogy csecse-becséket halmozzon fel. Így szólt tehát. – Pusztán maradjatok a barátaim. Maradjatok kedvesek egymással és éljétek a mindennapokat örömben, boldogságban.

Az odomárok betartották a robot által kérteket. Tisztelték egymást, dolgukat végezték, csakis az élet napos oldalára tekintve. A gyermekek játszottak, iskolába jártak, otthon segédkeztek, ha szükséges volt. 

Az ékkő visszakerült becses helyére, ahonnan centrikusan bocsátott ki védelmet az odomárok kicsiny falva köré.

LyRs ezt látva, örömteli szívvel hagyta el a jeges bolygót, boldogan belegondolva abba, hogy végre barátokra lelt, akikre számíthat, és ők is számíthatnak rá. Nem volt végre magányos vándor – nem volt teljes mértékben lonely loner.
