A szél-lény, vagy ahogy az odomárok nevezték, Flabra legyengülve esett atomjaira, elpárologva a még mindig hűs légkörbe. Az azonban egyszerre észrevehető volt, hogy mennyivel enyhébb lett az időjárás: még a nap is kisütött a gyenge felhőzet mögött, némi melegséget hozva a jeges bolygóra.

LyRs nem hitt a látó szenzorainak. Csak állt ott, ahogy az odomárok ugrándozni és ujjongani kezdtek, őt is felkapva, feltartva az ég felé örömükben.

Többé nem is volt szükség arra a drágakőre. Többet nem lesz ilyen heves vihar, csupán a jól megszokott, havas, hűs időjárás.

Az odomárok ennek örömére grandiózus ünneplésbe fogtak. A jéggé fagyott kupacok alól bogyós bokrok bukkantak fel, a jeges barlangok zugaiból apróbb rágcsálókkal karöltve, bőséges étel- és italforrásként szolgálva a rozmárszerű lényeknek. Mire beeseteledett, halmokban álltak a frissen gőzölgő húsételek, hozzá ízletes bogyólével.

LyRs örömmel nézte, hogy végülis jóra fordult az ékkő keresése. Boldogsággal töltötte el áramköreit, ahogy a mulatozás hangja töltötte be az egykori csendet. Olyan szintű boldogsággal, hogy az még akkor is kitartott, amikor a robotnak eljött a távozás pillanata, mikor is az odomárok hatalmas köszönettel intettek neki búcsút. LyRs nem szándékozott elfogadni semmilyen hála-ajándékot, Dederik király azonban ragaszkodott ahhoz, hogy ha a kövezetet nem is, de annak tartóját, egy rubinnal kirakott, aranyozott kupát elvigyen magával. Így ezzel a kinccsel hagyta maga mögött a hó borította Glacies bolygót és annak lakóit.
